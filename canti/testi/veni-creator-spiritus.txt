# VENI, CREATOR SPIRITUS

Veni, creátor Spíritus, - mentes tuórum vísita,
imple supérna grátia - quæ tu creásti péctora.

		Qui díceris Paráclitus, - donum Dei altíssimi,
		fons vivus, ignis, cáritas - et spiritális únctio.

Tu septifórmis múnere, - dextræ Dei tu dígitus,
tu rite promíssum Patris, - sermóne ditans gúttura.

		Accénde lumen sénsibus, - infúnde amórem córdibus,	
		infírma nostri córporis - 	virtúte firmans pérpeti.
Hostem repéllas lóngius - pacémque dones prótinus:
ductóre sic te præ´vio - vitémus omne nóxium.
	
		Per te sciámus da Patrem - noscámus atque Fílium,
		te utriúsque Spíritum. - credámus omni témpore.

Deo Patri sit glória, - et Fílio, qui a mórtuis
surréxit, ac Paráclito, - in sæculórum sǽcula.   Amen.

